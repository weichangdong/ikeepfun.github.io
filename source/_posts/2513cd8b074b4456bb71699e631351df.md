---
layout: post
title: 汉宫春·初自南郑来成都作
abbrlink: 2513cd8b074b4456bb71699e631351df
tags: []
categories:
  - wcd
date: 1733885716678
updated: 1733885741293
---

陆游〔宋代〕

羽箭雕弓，忆呼鹰古垒，截虎平川。吹笳暮归野帐，雪压青毡。淋漓醉墨，看龙蛇飞落蛮笺。人误许、诗情将略，一时才气超然。

何事又作南来，看重阳药市，元夕灯山？花时万人乐处，欹帽垂鞭。闻歌感旧，尚时时流涕尊前。君记取、封侯事在。功名不信由天。
