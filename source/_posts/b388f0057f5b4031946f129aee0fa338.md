---
layout: post
title: 暗香·旧时月色
abbrlink: b388f0057f5b4031946f129aee0fa338
tags: []
categories:
  - wcd
date: 1736146218263
updated: 1736146238212
---

姜夔〔宋代〕

旧时月色，算几番照我，梅边吹笛？唤起玉人，不管清寒与攀摘。何逊而今渐老，都忘却春风词笔。但怪得竹外疏花，香冷入瑶席。

江国，正寂寂，叹寄与路遥，夜雪初积。翠尊易泣，红萼无言耿相忆。长记曾携手处，千树压、西湖寒碧。又片片、吹尽也，几时见得？
