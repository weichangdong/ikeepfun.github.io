---
layout: post
title: 行路难·其三
abbrlink: 922f3b0cd6ac4554aa76026a295a068e
tags: []
categories:
  - wcd
date: 1734490758288
updated: 1734490781021
---

唐代/李白

有耳莫洗颍川水，有口莫食首阳蕨。
含光混世贵无名，何用孤高比云月？
吾观自古贤达人，功成不退皆殒身。
子胥既弃吴江上，屈原终投湘水滨。
陆机雄才岂自保？李斯税驾苦不早。
华亭鹤唳讵可闻？上蔡苍鹰何足道？
君不见吴中张翰称达生，秋风忽忆江东行。
且乐生前一杯酒，何须身后千载名？
