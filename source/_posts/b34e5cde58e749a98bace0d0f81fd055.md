---
layout: post
title: 贺新郎·同父见和再用韵答之
abbrlink: b34e5cde58e749a98bace0d0f81fd055
tags: []
categories:
  - wcd
date: 1733885762844
updated: 1733885778760
---

辛弃疾〔宋代〕

老大那堪说。似而今、元龙臭味，孟公瓜葛。我病君来高歌饮，惊散楼头飞雪。笑富贵千钧如发。硬语盘空谁来听？记当时、只有西窗月。重进酒，换鸣瑟。

事无两样人心别。问渠侬：神州毕竟，几番离合？汗血盐车无人顾，千里空收骏骨。正目断关河路绝。我最怜君中宵舞，道男儿到死心如铁。看试手，补天裂。
